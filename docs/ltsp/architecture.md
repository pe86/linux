# Αρχιτεκτονική

Η ολοκληρωμένη λύση για εγκατάσταση ΣΕΠΕΗΥ που προτείνει η υπηρεσία Τεχνικής
Στήριξης ΣΕΠΕΗΥ βασίζεται στα παρακάτω σημεία-κλειδιά:

## Ubuntu

Το [Ubuntu MATE](https://ubuntu-mate.org/) είναι μία από τις διανομές του
λειτουργικού συστήματος GNU/Linux. Είναι ανοικτού κώδικα και διατίθεται δωρεάν,
ενώ υποστηρίζεται εμπορικά από την εταιρία Canonical. Νέες εκδόσεις του
βγαίνουν κάθε εξάμηνο, ενώ ειδικές εκδόσεις μεγαλύτερης σταθερότητας και
υποστήριξης (LTS, Long Term Support) βγαίνουν κάθε δύο χρόνια και
υποστηρίζονται για τα επόμενα πέντε χρόνια. Προτείνεται τα σχολεία να κάνουν
χρήση μόνο LTS εκδόσεων, η Τεχνική Στήριξη δεν υποστηρίζει μη LTS εκδόσεις. Η
τρέχουσα LTS έκδοση του Ubuntu MATE είναι η 24.04 Noble Numbat, δηλαδή
δημοσιεύθηκε τον Απρίλιο (04) του 2024 (24).

## LTSP

Το [LTSP](https://ltsp.org) είναι ένα πακέτο εφαρμογών για την εκκίνηση των
σταθμών εργασίας ενός εργαστηρίου μέσω του τοπικού δικτύου, χρησιμοποιώντας
μόνο το σκληρό δίσκο του εξυπηρετητή. Έχει πάρα πολλά
[πλεονεκτήματα](advantages.md), ελάχιστα [μειονεκτήματα](disadvantages.md)
και ελαχιστοποιεί το χρόνο εγκατάστασης και συντήρησης ενός ΣΕΠΕΗΥ, αφού τα
προγράμματα εγκαθίστανται και συντηρούνται μόνο στον εξυπηρετητή. Η υπηρεσία
Τεχνικής Στήριξης συμμετέχει ενεργά στην ανάπτυξή του, φροντίζοντας ώστε να
ικανοποιεί όσο το δυνατόν καλύτερα τις ανάγκες των σχολείων.

### LTSP clients

Οι σταθμοί εργασίας του εργαστηρίου εκκινούν από το δίκτυο (network boot) και
φορτώνουν το λειτουργικό τους σύστημα από τον δίσκο του εξυπηρετητή (παρόμοια
με εκκίνηση από δίσκο USB). Η ταχύτητα της λειτουργίας μέσω δικτύου είναι
αντίστοιχη με τοπικές εγκαταστάσεις, για αυτό οι LTSP clients πρέπει να έχουν
πόρους που να ικανοποιούν τις [ελάχιστες απαιτήσεις CPU & RAM του λειτουργικού
συστήματος Ubuntu Mate](https://ubuntu-mate.org/about/requirements/). Βέβαια
στο LTSP, δεν εγκαθίσταται τίποτα στον τοπικό δίσκο των clients (δεν απαιτείται
καν τοπικός σκληρός δίσκος στο σταθμό εργασίας) επομένως εάν τυχόν διαθέτουν
τοπική εγκατάσταση Windows δεν θα πειραχτεί.

!!! info "Πληροφορία"
    Το παλιό LTSP υποστήριζε και thin clients, δηλαδή πολύ παλιούς σταθμούς
    εργασίας με 256 MB RAM, οι οποίοι συνδεόταν αυτόματα με απομακρυσμένη
    επιφάνεια εργασίας (remote Xorg) στον server. Οι περισσότερες διανομές
    πλέον σταμάτησαν την υποστήριξη 32bit, και έτσι στο νέο LTSP αποφασίστηκε
    να υποστηρίζονται μόνο [fat clients](requirements.md#σταθμοί-εργασίας).

    Υπάρχουν όμως πολλοί εναλλακτικοί τρόποι για απομακρυσμένη επιφάνεια
    εργασίας (x2go, xfreerdp, VNC) με την οποία μπορούν είτε παλιότεροι
    υπολογιστές, είτε ακόμα και υπολογιστές με Windows, να συνδεθούν στον LTSP
    server.

    Όσες σχολικές μονάδες διαθέτουν ακόμη PCs (2006 και πίσω) που μπορούν να
    λειτουργήσουν μόνο ως thin clients συστείνεται να παραμείνουν στην [18.04
    έκδοση της λύσης Ubuntu
    LTSP](https://ts.sch.gr/docs/odigies-egkatastasis-diaxirisis) για την οποία
    υπάρχει υποστήριξη μέχρι το 2022.

### Τοπικό δίκτυο

Το τοπικό δίκτυο θα πρέπει να είναι Gigabit Ethernet, τουλάχιστον στη σύνδεση
του εξυπηρετητή με το switch.

### Εξυπηρετητής

Ο εξυπηρετητής είναι ο μόνος που χρειάζεται να έχει σκληρό δίσκο. Σε αυτόν
εγκαθίσταται το λειτουργικό σύστημα Ubuntu και το LTSP ώστε να μπορούν οι
σταθμοί εργασίας να ξεκινήσουν από το δίκτυο. Όλοι οι λογαριασμοί και τα αρχεία
χρηστών βρίσκονται στον εξυπηρετητή, και εκεί γίνεται η συντήρηση και η
διαχείριση όλου του περιβάλλοντος.

**Αναλυτικά οι απαιτήσεις του LTSP** για τους σταθμούς εργασίας, τον
εξυπηρετητή και το τοπικό δίκτυο περιγράφονται στην ενότητα
[Απαιτήσεις](requirements.md).

## Αποθετήρια λογισμικού

Το Ubuntu έρχεται με πολλά προεγκατεστημένα προγράμματα, όπως τη σουίτα
γραφείου LibreOffice, τον περιηγητή Διαδικτύου Firefox, προγράμματα
αναπαραγωγής βίντεο, εγγραφής CDROM, (απο)συμπίεσης αρχείων, λήψης torrents
κλπ. Προσφέρει όμως και περισσότερα από 50.000 ακόμα προγράμματα σε ειδικά
διαμορφωμένους δικτυακούς χώρους που ονομάζονται αποθετήρια λογισμικού. Έτσι
για την εγκατάσταση νέων προγραμμάτων απλά τα αναζητούμε στον διαχειριστή
πακέτων του Ubuntu, αντίστοιχα με την αναζήτηση προγραμμάτων στο Play Store της
Google στο λειτουργικό σύστημα Android.

### Αποθετήριο Πιστοποιημένου Εκπαιδευτικού Λογισμικού

Η Υπηρεσία Τεχνικής Στήριξης ΣΕΠΕΗΥ έχει τροποποιήσει και μετατρέψει σε πακέτα
debian (.deb) δεκάδες από τις πιστοποιημένες εκπαιδευτικές εφαρμογές για όλες
τις βαθμίδες εκπαίδευσης (που προαπαιτούσαν MS-Windows) και τις έχει αναρτήσει
στο αποθετήριό της για [πιστοποιημένο εκπαιδευτικό
λογισμικό](https://ts.sch.gr/repository). Έτσι, μπορείτε για παράδειγμα να
εγκαταστήσετε όλα τα εκπαιδευτικά προγράμματα του Παιδαγωγικού Ινστιτούτου για
Δημοτικό, επιλέγοντας απλά το πακέτο `dimotiko` από το διαχειριστή πακέτων του
Ubuntu.

### Αποθετήριο Υποστήριξης ΣΕΠΕΗΥ

Κάποιες φορές τυχαίνει να υπάρχουν προβλήματα σε διάφορες εφαρμογές του Ubuntu.
Η Υπηρεσία Τεχνικής Στήριξης ΣΕΠΕΗΥ συμμετέχει ενεργά στην επίλυση πολλών
προβλημάτων, και μόλις βρεθεί λύση, αναρτά τα διορθωμένα λογισμικά στο
[Αποθετήριο Τεχνικής Στήριξης
ΣΕΠΕΗΥ](https://launchpad.net/~ts.sch.gr/+archive/ppa). Με αυτόν τον τρόπο, οι
ενημερωμένες εκδόσεις φτάνουν αυτόματα σε όλα τα σχολεία μέσω του συστήματος
ενημερώσεων λογισμικού του Ubuntu.

## Διαχείριση ΣΕΠΕΗΥ (sch-scripts)

Η [Διαχείριση ΣΕΠΕΗΥ (sch-scripts)](../glossary/index.md#sch-scripts) είναι ένα
λογισμικό που ανέπτυξε η Τεχνική Στήριξη για την αυτοματοποίηση της
εγκατάστασης των ΣΕΠΕΗΥ. Εγκαθιστούν τα απαραίτητα προγράμματα, εφαρμόζουν τις
προτεινόμενες ρυθμίσεις, δημιουργούν τον εικονικό δίσκο του LTSP για την
εκκίνηση των σταθμών εργασίας, υποστηρίζουν μαζική δημιουργία λογαριασμών
μαθητών με κοινόχρηστους φακέλους και πολλά άλλα. Τα sch-scripts τα
χρησιμοποιεί μόνο ο Υπεύθυνος ΣΕΠΕΗΥ, ενώ το λογισμικό Επόπτης που αναφέρεται
στη συνέχεια όλοι οι καθηγητές που μπαίνουν στο εργαστήριο.

## Επόπτης (epoptes)

Η εφαρμογή [Επόπτης (epoptes)](../glossary/index.md#epoptes) αποτελεί μία
σύγχρονη εφαρμογή διαχείρισης τάξης σε λειτουργικά συστήματα Ubuntu που έχει
δημιουργηθεί και υποστηρίζεται από τη δράση της Τεχνικής Στήριξης για την
υποστήριξη των ΣΕΠΕΗΥ. Είναι αντίστοιχο με τα λογισμικά Netop School,
Netsupport School, iTalc κλπ των MS-Windows, και προσφέρει δυνατότητες
χειρισμού της οθόνης των μαθητών (παρακολούθηση, υποβοήθηση, κλείδωμα...),
προβολή της οθόνης του καθηγητή, ανοίγματος προγραμμάτων, εκτέλεσης εντολών και
αποστολής μηνυμάτων στους μαθητές και πολλά άλλα.
